　逖聽前修，遐觀載籍。襲山降蹕之世，橿原建邦之時，天造艸創，人文未作。至於神后征坎，品帝乘乾。百濟入朝，啟於龍編於馬廄。高麗上表，圖烏冊於鳥文。王仁始導蒙於輕島，辰爾終敷教於譯田，遂使俗漸洙泗之風，人趨中齊魯之學。逮乎聖德太子，設爵分官，肇制禮義，然而專崇釋教，未遑篇章。及至淡海先帝之受命也，恢開帝業，弘闡皇猷，道格乾坤，功光宇宙。
　既而以為，調風化俗，莫尚於文，潤德光身，孰先於學。爰則建庠序，徵茂才，定五禮，興百度，憲章法則。規模弘遠，夐古以來，未之有也。於是三階平煥，四海殷昌。旒纊無為，巖廊多暇。旋招文學之士，時開置醴之遊。當此之際，宸瀚垂文，賢臣獻頌。雕章麗筆，非唯百篇。但時經亂離，悉從煨燼。言念湮滅，軫悼傷懷。自茲以降，詞人閒出，龍潛王子，翔雲鶴於風筆。鳳翥，天皇。泛月舟於霧渚，神納言之悲白鬢，藤太政之詠玄造，騰茂實於前朝，飛英聲於後代。
　余以薄官餘閒，遊心文囿。閱古人之遺跡，想風月之舊遊。雖音塵眇焉，而餘翰斯在。撫芳題而遙憶，不覺淚之泫然。攀縟藻而遐尋，惜風聲之空墜。遂乃收魯壁之餘磊，綜秦灰之逸文。遠自淡海，云暨平都。凡一百二十篇，敕成一卷。作者六十四人，具題姓名，并顯爵里。冠于篇首。余撰此文意者，為將不忘先哲遺風，故以懷風名之云爾。于時天平勝寶三年，歲在辛卯冬十一月也。